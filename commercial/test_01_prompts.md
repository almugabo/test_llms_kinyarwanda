
# soma iyi nkuru iri mu kinyarwanda noneho usubize ibibazo biri hasi 

## Senshywa agongwa n’imodoka

Umukuru w’Umudugudu wacu yari amaze iminsi ashishikariza ababyeyi bacu kugira
ubwishingizi mu kwivuza. Bamwe mu baturage ntibumvaga akamaro kabyo.
Umunsi umwe, tuvuye ku ishuri, mugenzi wange Senshywa akora ikosa ryo kwambuka
umuhanda atabanje kureba mu merekezo yombi. Byamuviriyemo kwiroha mu muhanda
nuko imodoka iramugonga. Iminwa ye ihita yumywa n’igihunga. Hafi aho hari
umukecuru wavanaga inshywa mu bicuma yitegura kubijyana ku isoko, ngo aronke
amafaranga. Yahise areka ibyo yakoraga, atabariza wa mwana. Aramwegera abona
ari uwo kwa Nyiranshywa na Gakumba, abaturanyi be.

Nyiri imodoka yihutira kunyarukana Senshywa kwa muganga, umukecuru na we
yihutira kubwira ababyeyi b’umwana, baza bwangu bitwaje ikarita y’ubwisungane mu
kwivuza. Abaganga bamutabara bidatinze, bomora ibikomere nuko baramudoda.
Uwo munsi Senshywa arara mu bitaro, bukeye umwarimu we aherekejwe n’abanyeshuri
babiri baramusura. Bamuzanira akajerekani k’ikivuguto, bahumuriza ababyeyi
b’umwana. Senshywa arabareba yibuka ko kizira gukinira mu muhanda no kuwambuka,
utabanje kureba mu merekezo yombi. Ahera ko yicuza ibyo yakoze, afata ikemezo cyo
kutazabisubira ukundi.



Mu minsi ibiri, Senshywa yari yorohewe, nuko kwa muganga baramusezerera
arataha. Senshywa yari afite ubwoba. Yibazaga ukuntu iwabo bagiye guhombywa no
kwishyura amafaranga menshi kubera amakosa ye. Ako kanya yegera se ati: “Nsabye
imbabazi, sinzongera kubateza ibibazo.” Se aramubabarira. Bagiye kwishyura, se
ahereza abishyuza ikarita y’ubwisungane mu kwivuza, bafata ifishi ya Senshywa
batangira kumubarira amafaranga agomba kwishyura. Yari yifitiye ubwoba, yibaza
niba ari bubashe kwishyura ibitaro. Bamaze kumubarira, basanga agomba kwishyura
amafaranga makeya pe!

Kuva uwo munsi, Gakumba aba umuvugizi wa gahunda za Leta zo gukangurira
abantu bose kugira ubwisungane mu kwivuza. Azenguruka ingo z’abaturanyi abaza
niba baratanze amafaranga y’ubwisungane mu kwivuza. Iteka nyuma y’umuganda,
yahabwaga ijambo agatanga ubuhamya ku byamubayeho. Akababwira ko iyo ugize
ikibazo cy’uburwayi udafite ubwisungane mu kwivuza uhombywa no kwishyura
amafaranga menshi. Anababwira ko utarembywa n’uburwayi kuko bivuza ku
mafaranga make. Kuva ubwo, abaturage bose bahise bitabira kugira ubwisungane mu
kwivuza kuko basanze ari ingirakamaro.


## Ibibazo byo kumva inkuru

Ni nde washishikarizaga ababyeyi gutanga ubwisungane mu kwivuza?

Ni iki cyatumye Senshywa agongwa n’imodoka?

Ni nde watabarije Senshywa?

Wakwitwara ute kugira ngo wirinde impanuka?

Vuga akamaro k’ubwisungane mu kwivuza

Ni iyihe nyigisho ukuye muri iyi nkuru?
